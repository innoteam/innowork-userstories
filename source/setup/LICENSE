LICENZA D'USO


SITI: 1 (uno)
UTENTI PER SITO: illimitati
DISPONIBILITÀ SORGENTI: no


Il presente contratto è stipulato tra Innomatica (d'ora in poi INNOTEAM)
ed il cliente (d'ora in poi CLIENTE) per il prodotto sopra indicato.

Per prodotto software si intende il pacchetto, il supporto (floppy disk, CD,
DVD o qualunque altro supporto deciso da INNOTEAM), il materiale stampato, la
documentazione (online e/o elettronica) ed il software (sia nella sua
completezza che nelle sue parti, ivi compresi, ma non limitatamente a, titolo,
immagine, fotografie, animazioni, video, audio, musiche, testi, applet e altri
componenti integrati realizzati da INNOTEAM) e la licenza o locazione non
esclusiva, a tempo indeterminato e non trasferibile ad usare quanto sopra
indicato.

Installando, copiando o altrimenti utilizzando il PRODOTTO SOFTWARE, il
CLIENTE accetta senza eccezioni tutte le condizioni del presente contratto. Il
CLIENTE che non intenda accettare tutte le condizioni del presente contratto,
è tenuto ad astenersi dall'installare, copiare o comunque utilizzare in
qualsiasi modo il PRODOTTO SOFTWARE.

Il PRODOTTO SOFTWARE è protetto dalle leggi e dai trattati internazionali sul
copyright e dalle normative internazionali sul diritto d'autore e la proprietà
intellettuale è di proprietà di INNOTEAM e/o dei suoi fornitori. Il PRODOTTO
SOFTWARE viene concesso in licenza e non viene venduto all'utente.

INNOTEAM si riserva anche tutti i diritti non espressamente concessi dalle
condizioni del presente contratto.

Taluni componenti del PRODOTTO SOFTWARE potrebbero essere a parte regolati da
licenze di tipo Open Source, quale la Gnu Public License (GPL). Per tali
componenti si applica la rispettiva licenza, ad esclusione di quelli per i
quali vi è il copyright di INNOTEAM e per i quali si applica la presente
licenza, in virtù della doppia licenza ad essi assegnati.

DIRITTI DEL CLIENTE

1. Il CLIENTE in possesso di una licenza può installare il PRODOTTO SOFTWARE
esclusivamente su di un solo computer di sua proprietà. In nessun caso è
permessa l'esistenza contemporanea del PRODOTTO SOFTWARE su più computer.
Qualora il CLIENTE desideri installare il PRODOTTO SOFTWARE su un secondo
computer, dovrà procedere alla rimozione del PRODOTTO SOFTWARE dal computer su
cui esso era stato precedentemente installato, prima di procedere alla nuova
installazione.
2. Il CLIENTE può utilizzare il PRODOTTO SOFTWARE destinato ad essere fruito
dalle postazioni per un massimo di 1 (uno) sito e di un numero illimitato di
utenti per sito; il PRODOTTO SOFTWARE potrà essere utilizzato da un numero
illimitato di postazioni, fatto salvo lo specificato tetto massimo di utenti.
3. Una volta installato, il PRODOTTO SOFTWARE originale può essere conservato
esclusivamente a fini di backup o di archivio.
4. L'utente non può trasferire i diritti concessi dal presente contratto.

RESTRIZIONI

1. Il PRODOTTO SOFTWARE è concesso in licenza quale prodotto singolo e le sue
parti componenti lato server non possono dunque in alcun modo essere separate
e/o utilizzate su più computer.
2. È espressamente vietato decodificare, decompilare o disassemblare il
PRODOTTO SOFTWARE.
3. È altresì espressamente vietato copiare, fotocopiare, tradurre, modificare,
alterare o comunque adattare il PRODOTTO SOFTWARE, così come incorporarlo
parzialmente o totalmente in altro prodotto software.
4. Il CLIENTE non può concedere in locazione, in leasing (anche gratuito),
in prestito o comunque a terzi, a qualsiasi titolo, il PRODOTTO SOFTWARE così
come non può in alcun modo renderlo disponibile, in qualsiasi forma, su
Internet e/o BBS, senza la previa autorizzazione scritta di INNOTEAM.
5. Il CLIENTE è tenuto a conservare ogni parte del PRODOTTO SOFTWARE anche nel
caso in cui questo sia già stato installato.

SERVIZIO ASSISTENZA TECNICA

1. INNOTEAM fornisce all'utente un servizio di supporto tecnico (di seguito
"SERVIZIO ASSISTENZA") solo tramite apposito contratto stipulato a parte con
il CLIENTE, salvo che per quanto indicato nei successivi articoli.

AGGIORNAMENTI

1. INNOTEAM può realizzare in qualsiasi momento aggiornamenti o nuove versioni
del PRODOTTO SOFTWARE.
2. INNOTEAM non è in alcun modo obbligata a prevedere aggiornamenti a
condizioni speciali per chi possiede versioni precedenti del PRODOTTO
SOFTWARE, anche se si riserva la possibilità di effettuare operazioni
commerciali di questo tipo.
3. INNOTEAM non garantisce la compatibilità tra le diverse versioni del
PRODOTTO SOFTWARE, anche se, generalmente, verranno tenute in considerazione
le esigenze di chi sta utilizzando versioni precedenti.
4. L'uso degli aggiornamenti del PRODOTTO SOFTWARE è consentito solo ai
possessori di una regolare licenza del PRODOTTO SOFTWARE soggetto ad
aggiornamento.
5. L'aggiornamento del PRODOTTO SOFTWARE sostituisce e/o integra il PRODOTTO
SOFTWARE. Il prodotto finale aggiornato risultante dalla sostituzione e/o
integrazione di cui sopra può essere utilizzato solo in conformità alle
condizioni del presente contratto.
6. L'aggiornamento del PRODOTTO SOFTWARE è soggetto alle medesime condizioni
del contratto relativo al PRODOTTO SOFTWARE di cui è aggiornamento. In
particolare, ma senza limitarsi a, il CLIENTE non può concedere in locazione,
in leasing (anche gratuito), in prestito o comunque a terzi, a qualsiasi
titolo, il PRODOTTO SOFTWARE così come non può in alcun modo renderlo
disponibile, in qualsiasi forma, su Internet e/o BBS, senza la previa
autorizzazione scritta di INNOTEAM.

DISPONIBILITÀ DEL CODICE IN FORMATO SORGENTE

1. Qualora il presente contratto preveda, come da intestazione, la
disponibilità dei codici sorgenti del PRODOTTO SOFTWARE, si applicano al
contratto statto gli articoli del presente paragrafo, dal numero 2 al numero
7; nel caso contrario, tali articoli non hanno efficacia.
2. Il contratto prevede la fornitura al CLIENTE dei codici sorgenti del
PRODOTTO SOFTWARE, oltre che nella normale forma binaria, compilata, criptata,
offuscata o altro modo. Tale codice sarà utilizzato dal CLIENTE eslusivamente
in relazione alla finalità di ottenere una garanzia particolare nel caso in
cui INNOTEAM dismetta in tutto o in parte il PRODOTTO SOFTWARE e/o non ne
fornisca più supporto, e in generale che il ciclo di vita del PRODOTTO
SOFTWARE si concluda, o per qualsiasi causa di scioglimento, fusione, cessione
o trasformazione in altra società di INNOTEAM. In ogni caso la proprietà del
codice sorgente rimane di INNOTEAM, anche nei casi appena indicati, così come
il CLIENTE non potrà reclamarne la proprietà neanche in seguito a qualsiasi
causa di scioglimento, fusione, cessione o trasformazione in altra società di
INNOTEAM.
3. Il CLIENTE si impegna a rispettare e a far rispettare ai propri dipendenti
e collaboratori il vincolo di riservatezza relativamente a tutte le
informazioni, i dati, le documentazioni e quant'altro contenuto in forma
sorgente nel codice del PRODOTTO SOFTWARE e che comunque non siano finalizzate
alla pubblica diffusione. In tal senso il CLIENTE è tenuto a porre in essere
tutte le necessarie misure di prevenzione e, in particolare, tutte le azioni
legali necessarie per evitare la diffusione e l'utilizzo delle informazioni e
del codice sorgente forniti.
4. Il CLIENTE si impegna a rispettare gli obblighi di riservatezza anche
successivamente ad un'eventuale risoluzione del contratto, indipendentemente
dal motivo per il quale il contratto sia stato risolto.
5. Il CLIENTE non potrà in nessun caso rivendere o comunque rendere
disponibili a terzi i codici sorgenti e quant'altro fornito in forma sorgente,
neanche nell'ipotesi in cui il CLIENTE abbia modificato in qualsiasi modo il
codice e/o le sue specifiche.
6. Il CLIENTE non potrà registrare alcun brevetto in merito al codice sorgente
o a porzioni di esso, nè potrà reclamare alcun altro diritto su di essi,
neanche successivamente ad un'ipotetico scioglimento di INNOTEAM.
7. Qualora la diffusione presso terzi del codice sorgente sia stato causato da
atti o fatti direttamente o indirettamente imputabili al CLIENTE e/o ai suoi
dipendenti, lo stesso sarà tenuto a risarcire a INNOTEAM gli eventuali danni
che siano direttamente o indirettamente connessi alla diffusione del suddetto
codice o materiale in formato sorgente. Le disposizioni normative contemplate
nel presente articolo non verranno applicate qualora il CLIENTE dimostri e
documenti che i codici sorgenti ed il materiale relativo o connesso -
direttamente o indirettamente - all'esecuzione degli obblighi derivanti dal
presente contratto siano già di pubblico dominio indipendentemente da una
azione omissima degli obblighi contrattuali contemplati nel presente articolo.

GARANZIA

1. La durata della presente garanzia è di 90 (novanta) giorni a partire dalla
data di acquisto del PRODOTTO SOFTWARE. L'unico documento valido per la
determinazione della data di acquisto è la fattura.
2. INNOTEAM garantisce che il PRODOTTO SOFTWARE è stato sottoposto a controlli
antivirus e che esso è quindi esente dai virus conosciuti al momento della sua
realizzazione. L'eventuale contaminazione da virus del PRODOTTO SOFTWARE non
può in alcun caso essere imputata a INNOTEAM.
3. INNOTEAM garantisce che il supporto originale sul quale il PRODOTTO SOFTWARE
viene distribuito è esente da vizi di produzione o nei materiali utilizzati.
Qualora il supporto originale risultasse difettoso, INNOTEAM si impegna a
sostituirlo gratuitamente dietro restituzione del materiale difettoso
unitamente alla fattura attestante il pagamento. Per poter usufruire di questa
opportunità, occorre contattare il SERVIZIO ASSISTENZA, che è l'unico Ufficio
INNOTEAM autorizzato ad accertare difetti e a consentire restituzioni del
PRODOTTO SOFTWARE (in nessun caso rivenditori, agenti o altri impiegati
INNOTEAM sono autorizzati al ritiro del  PRODOTTO SOFTWARE, se non
espressamente autorizzati). Qualora INNOTEAM non sia in grado di sostituire il
materiale difettoso, provvederà a rifondere l'acquirente della spesa sostenuta
per l'acquisto del prodotto.
4. Quelli che precedono sono gli unici rimedi esperibili in base alla
presente garanzia.
5. INNOTEAM garantisce di aver effettuato i necessari controlli sul
funzionamento del PRODOTTO SOFTWARE. Tuttavia, poiché la natura stessa dei
prodotti software, destinati a funzionare su sistemi differenti, non
garantisce l'esenzione da problemi, INNOTEAM non garantisce, né espressamente
né implicitamente, la qualità, le prestazioni, la commerciabilità o l'idoneità
a scopi particolari del PRODOTTO SOFTWARE. Qualora il PRODOTTO SOFTWARE
presentasse difetti tali da impedirne l'utilizzo pratico, il cliente è tenuto
a contattare il SERVIZIO ASSISTENZA.
6. La garanzia qui stabilita è esclusiva e prevale su qualsiasi altra
garanzia, orale o scritta, espressa o implicita. Nessun rivenditore, agente o
impiegato INNOTEAM è autorizzato a modificare o aggiungere alcunché alla
presente garanzia.
7. Eventuali garanzie nazionali obbligatorie per legge possono sostituire o
integrare la garanzia qui stabilita.

LIMITAZIONE DI RESPONSABILITÀ

1. In nessun caso INNOTEAM sarà responsabile dei danni diretti, indiretti,
particolari, accidentali o consequenziali derivanti dall'uso o imperizia da
parte dell'utente nell'uso del PRODOTTO SOFTWARE, anche qualora INNOTEAM, un
suo rivenditore, agente, impiegato o rappresentante legale sia stato informato
della possibilità di tali danni.
2. In nessun caso la responsabilità di INNOTEAM potrà eccedere l'ammontare
della somma pagata dall'utente per l'acquisto del PRODOTTO SOFTWARE.

CONTROVERSIE E RISOLUZIONI

1. INNOTEAM può risolvere il presente contratto, senza per questo pregiudicare
altri suoi diritti, se il CLIENTE non si attiene alle condizioni e alle
clausole stabilite. In tal caso, il CLIENTE è tenuto a distruggere tutte le
copie del PRODOTTO SOFTWARE (incluse le parti componenti) in suo possesso.
2. Le presenti condizioni sono soggette alla legge italiana. Per qualunque
controversia sarà esclusivamente competente il Foro di Pesaro.
3. Ove qualunque disposizione del presente contratto dovesse risultare
illecita, invalida o inefficace, tale disposizione verrà stralciata dal
contratto stesso senza per questo pregiudicare la validità ed efficacia di
tutte le restanti disposizioni.
